---
layout: post
title: "DeliPenguen 10 Yaşında!"
description: "Yıllar ne kadar çabuk geçiyor.. 98 yılında o zamanın meşhur ücretsiz servislerinden webjumpta açtığım ilk kişisel sitemden sonra DeliPenguen ile 10 yılı geride bırakıyoruz."
date: 2016-08-28
tags: [blog,delipenguen]
comments: true
share: true
---
Yıllar ne kadar çabuk geçiyor.. 98 yılında o zamanın meşhur ücretsiz servislerinden webjumpta açtığım ilk kişisel sitemden sonra DeliPenguen ile 10 yılı geride bırakıyoruz.

DeliPenguen'i her zaman kişisel hafıza niyetiyle hem kendime not almak hem de paylaştıklarımla benimle aynı konularda çalışma yapanlara destek olmak maksadıyla yazmaya başlamıştım. Bunun da epey faydasını gördüm. Ama hepsinden de öte 10 yıl gazetecilik yapmış biri olarak yazı yazma açlığımı bastırmakta bir başka yazma konusuydu benim için.

Dün gece yeni yazmakta olduğum mobil uygulamam için sabahladığım bir gece olmuştu. Bu yüzden biraz geç kalkmış ve kahvaltıdan sonra da sosyal medya hesaplarımı kontrol etmeye koyulmuştum. Aşağıda paylaştığım ekran görüntüsünü Twitterda görünce hem sevindim hem de bunu aklımdan çıkardığım için kendimce hayıflandım.

<https://twitter.com/evrengunlugu/status/769821042865016832>

[evrengunlugu.net](http://www.evrengunlugu.net/) üzerinden [Türkiye’nin En Eski Blogları](http://www.evrengunlugu.net/en-eski-bloglar/) yazısını sosyal medyada gördüğümde Vay! Neredeyse 10 yıl olmak üzere diye düşünmüştüm. Ama geçen sürede tamamen aklımdan çıkmış. Bu sabah tekrar karşılaşınca bunu yazmadan olmaz diyerek okuduğunuz bu yazıyı yazmaya koyuldum.

Geçen 10 yıllık süre içerisinde sayısal olarak ne kadar hakkını verdim bilemiyorum. Zira rakamlara bakınca pek iç açıcı değil. Ama en azından sürekliliğini sağlamak ve güncel konular paylaşmak yerine deneyimleri yazılı hale getirmek konusunda özgün içerikler sunduğumu düşünüyorum.

Blogumdaki ilk yazım, aynı zamanda ilk babalık heyecanının iyiden iyiye sarmaya başladığı bir döneme denk geliyor. 28 Ağustos 2006 yılında "Kızıma" başlığı ile yazmaya başladığım ilk yazıdan sonra bu yazıya gelene kadar 231 yazı ve yazılara yazılmış 316 yorum olmuş. Teker teker çıkarmadım ama bugün kadar en çok okunan yazılarım da, kitabını da yazdığım PhoneGap/Cordova teknik yazıları olmuş. Artık out-date olmuş "PhoneGap/Cordova çalışma ortamının kurulması" isimli yazım yaklaşık 19.891 kez okunmuş. Okunma sayısından sonra en fazla yorum almış yazım da bu olmuş.

Doğum günün kutlu olsun DeliPenguen!