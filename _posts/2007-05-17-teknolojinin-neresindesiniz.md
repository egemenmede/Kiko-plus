---
layout: post
title: "Siz teknolojinin neresindesiniz?"
description: "Bir süredir aklımı kurcalayan bazı sorulara yanıtlar, geçtiğimiz günlerde gelen bir basın bülteniyle az da olsa yanıt buldu. Genel olarak teknolojik konularla olan ilgimizden ve işimizden dolayı “hangi bilgisayarı alsam?”, “Sence hangi PDA daha iyi?”, “Bu dizüstü güzel mi?” gibi pek çok soruyla karşı karşıya kalıyoruz."
date: 2007-05-17
tags: [milliyet,köşe yazısı]
comments: true
share: true
---
Bir süredir aklımı kurcalayan bazı sorulara yanıtlar, geçtiğimiz günlerde gelen bir basın bülteniyle az da olsa yanıt buldu. Genel olarak teknolojik konularla olan ilgimizden ve işimizden dolayı “hangi bilgisayarı alsam?”, “Sence hangi PDA daha iyi?”, “Bu dizüstü güzel mi?” gibi pek çok soruyla karşı karşıya kalıyoruz.

Bu sefer sorulara biz cevap aramadan, yapılan bir araştırma sonucu elde edilmiş neticelere göz atarak sonuca gidelim. Araştırma İnterpromedya ve Birleşik Araştırmacılar tarafından gerçekleştirilmiş. Ancak öncesinden bir durum değerlendirmesi yapalım. Özellikle son birkaç yıl içerisinde ülkemiz insanlarının alışveriş anlayışında ciddi değişmeler yaşandı. Bunun en basit örneği elleyip koklamadan alışveriş yapmayan halkımız e-ticaret sitelerinin sağladığı kolaylık ve hizmetlerle alışverişini oturduğu yerden yapma yetisini elde etmeye başladı. Ardından ürün araştırması için çarşı pazar gezmek yerine web sitelerinden araştırmaya başladı. Bu araştırmalar arttıkça e-ticaret sitelerini karşılaştırıp aynı ürünün en ucuzunu hangi e-ticaret sitelerinden alabileceğimizi bizlere bildiren karşılaştırma sitelerini gezmeye devam etti. Bu yol haritası artık kullanıcı yorumları, arkadaş öneri formları gibi pek çok mecranın desteği ile hala devam ediyor.

Bunlar yalnızca alışverişe giden metotlardı. İşin bir diğer önemli boyutu olan tercihler neydi peki? Sorunun cevabını bulmak için şimdi istatistiklere bir göz atalım.

Unutmadan hatırlatalım bu araştırma toplam 16 il’de 15-55 yaş arası örneklem ile yüz yüze anket tekniği kullanılarak hazırlanmış. Bakalım sizin aklınızdaki rakamlara yakın mı?

Görüşülen kişilerin 1 yıl içerisinde satın almayı düşündükleri ürünlerin başında… Sizce ne geliyor? Kolayca tahmin ettiğiniz gibi cep telefonu! Bundan sonraki sıralama masa üstü bilgisayar, dijital fotoğraf makinesi, taşınabilir bilgisayar, plazma TV, mp3 çalar, el bilgisayarı olarak tercihler devam ediyor.

Devam edelim…

Araştırmanın sonuçlarına göre kullanıcılar bu alışverişlerini yüzde 41 oranı ile teknoloji ürünleri satan zincir mağazalardan yapmışlar. Daha sonra sıralama ilgili marka bayileri, toptan ucuz satış yapılan iş merkezleri ve teknoloji ürünleri satan küçük mağazalar geliyor. İnternet nerede? Nerede olsun ki? İnternet bağlantısı olan hanelerin yüzde 37’sinde tüm ev halkı İnternet kullanmakta ve İnternet kullananlarını yalnızca yüzde 15’i İnternetten alışveriş yapmakta ve %26’ı İnternet bankacılığını kullanmakta. Ancak İnternet’e bağlanan kişilerin sayısının büyük bir çoğunluğu İnterneti yalnızca bilgi edinmek yazışmak ve mesajlaşma için kullanıyor ankete göre. Sizce de bu durum anlık mesajlaşma yazılımı olan MSN’in Türkiye’deki kullanıcı sayısının 20 milyonu geçmesini ve dünyada ABD ve Brezilya’dan sonra en büyük üçüncü anlık ileti pazarı yapmasını kolayca açıklamıyor mu?

Aslında tüm bu verilere; e-ticaretin de İnternet’in de ülkemizde olması gerektiği gibi gelişememesinin açık rakamları da denebilir. Sanırım hala dostlar alışverişte görsün ama biz muhabbete devam edelim derdindeyiz.

Peki, siz teknolojinin neresindesiniz?

`17/05/2007 tarihinde köşe yazarlığını yaptığım Milliyet.com.tr Mobil bölümünde yayınlanmıştır.`